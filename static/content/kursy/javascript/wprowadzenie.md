## Wprowadzenie. Czym jest JavaScript i dlaczego warto się go uczyć?

---

<p style="text-align: end"><em>Wszystko, co może zostać napisane w JavaScript, ostatecznie zostanie napisane w JavaScript.</em><p>

<p style="text-align: end">Douglas Crockford</p>

**Witaj w darmowym kursie *Podstawy Javascript. Pierwsza aplikacja w konsoli*** - pierwszym kursie na stronie *kodujemywbiurze.pl*!

JavaScript jest obecnie **<a href="https://bulldogjob.pl/readme/najpopularniejsze-jezyki-programowania-2020" target="_blank">najbardziej popularnym językiem programowania</a>**. Programowanie to nic innego, jak pisanie poleceń w języku programowania zrozumiałym dla komputera/ urządzenia/ programu/ przeglądarki, które określają, co urządzenie/ program ma wyświetlić, jak to wyświetlić, jak ma reagować na działania użytkownika, skąd ma pobrać dane lub gdzie je zapisać itd.

JavaScript w połączeniu z dwoma innymi językami - HTML i CSS - służy do tworzenia stron i aplikacji webowych (czyli takich, które działają w przeglądarce):

- **HTML pozwala stworzyć strukturę strony www** (określa, gdzie w hierarchii jest nagłówek, lista, zdjęcie itd.),
- **CSS pozwala nadać stronom i aplikacjom ładnego wyglądu** (np.: nagłówek jest wyśrodkowany, wyróżnione słowa mają inny kolor, a tło jest ciemnoszarego koloru), natomiast
- **JavaScript dodaje szczyptę magii**, np.:
  - reaguje na działania użytkownika, tj.: kliknięcia w przycisk,
	- współdziała z bazą danych, pobierając i wysyłając dane,
	- dynamicznie zmienia istniejący kod HTML i CSS (np. zmienia kolor jakiegoś elementu, dodawaje nowe elementy).

Możliwości są nieograniczone!

To właśnie dzięki JavaScript strony i aplikacje są dynamiczne i interaktywne - jest on silnikiem napędzającym stronę.

**Dlaczego proponuję zacząć naukę programowania webowego właśnie od JavaScript, a nie od HTML i CSS**, co radzi większość programistów?

- Po pierwsze, dlatego że sam zacząłem naukę programowania od JavaScript 3 lata temu i to się sprawdziło.
- Po drugie, owszem, szybciej i łatwiej jest nauczyć się wstawiania na stronę nagłówka i paragrafów w HTML, a potem ostylować ich za pomocą CSS *(spokojnie, nauczymy się tego w swoim czasie - po podstawach JavaScriptu będzie to łatwizna)*, ale... nie daje to poczucia... programowania właśnie. Dzięki JavaScript będziesz tworzyć realne polecenia, które będą przetwarzać różnego rodzaju dane i interakcje użytkownika, a dane i reakcje są życiodajną siłą Internetu (oraz ogólnie życia)!

Ponieważ wolę **uczyć się nowych rzeczy w praktyce, widząc natychmiastowe rezultaty** mojej nauki i pracy, dlatego w trakcie tego kursu:

- od samego początku **będziemy tworzyć coraz bardziej rozbudowaną aplikację do zarządzania listą zadań do zrobienia, która będzie działać w konsoli naszej przeglądarki bezpośrednio na tej stronie** *(za chwilę dowiesz się, czym jest konsola i jak z niej korzystać)*, a potem zostanie przekształcona w samodzielną aplikację webową,
- **przy okazji** tworzenia aplikacji **opanujemy podstawy języka JavaScript**!

**PS.** *de facto* stworzymy co najmniej kilka samodzielnych, samowystarczalnych i coraz bardziej rozbudowanych i zaawansowanych wersji wspomnianej aplikacji, rozbudowując ją przy okazji poznawania kolejnych zagadnień z języka JavaScript (a później też HTML i CSS w odrębnych kursach).

Każda z wersji aplikacji będzie całością samą w sobie i można będzie ich używać osobno - te pierwsze wersje będą działać tylko w konsoli przeglądarki, kolejne natomiast będą możliwe do pobrania.

Aplikacja, którą stworzymy, umożliwi nam:

- zapisywanie,
- przechowywanie,
- wyświetlanie,
- dodawanie,
- modyfikowanie oraz
- usuwanie zadań do zrobienia.

Na początku (w **Module 1.**) będzie to możliwe za pomocą poleceń napisanych przez nas kodem (poleceniami w czystym) JavaScript w konsoli.

Później (**Moduł 2.**) stworzymy i będziemy używać własnych funkcji, które zostaną zapisane w pliku bezpośrednio w przeglądarce, dzięki czemu nasz kod zostanie zachowany nawet po przeładowaniu strony oraz będziemy mogli go uruchomić w konsoli. W ten sposób powstanie aplikacja w wersji 1.0.

Natomiast w **Module 3.** (na razie w niniejszym kursie mamy 3 moduły) rozbudujemy naszą aplikację w ten sposób, że nie tylko kod będzie zachowany w przeglądarce, ale także same zadania zostaną zapisane w przeglądarce za pośrednictwem wbudowanej funkcjonalności `localStorage`, która jest swego rodzaju magazynem danych. W ten sposób powstanie aplikacja w wersji 2.0.

Niniejszy kurs nie jest jeszcze oficjalnie ukończony, niemniej jednak już w tej chwili masz czego się uczyć w 3 istniejących modułach, które pozostaną raczej w obecnej formie, ewentualnie z małymi zmianami.

Mam nadzieję, że kiedy dobrniesz do końca opublikowanych modułów, będziesz chciał/a więcej! Jeśli tak będzie, to daj mi znać, że jesteś zainteresowany/a dalszymi lekcjami w tym samym stylu!

*Happy Coding!*